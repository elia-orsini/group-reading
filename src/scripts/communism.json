{
  "2025-03-30": {
    "id": "uno",
    "href": "OEBPS/Text/e9788833310848_c0005.xhtml",
    "title": "uno",
    "content": "– Il manifesto comunista \r\n \r\n \r\n\r\n \r\n \r\n I. \n\r\n Borghesi e proletari 3 \r\n\r\n \n La storia di ogni società è esistita sin qui è la storia di lotte di classe.\n\r\n\r\n \nLiberi e schiavi, patrizi e plebei, baroni e servi della gleba, membri delle corporazioni e garzoni, in breve, oppressori e oppressi sono sempre stati in contrasto tra loro, conducendo una lotta ininterrotta, talora dissimulata talora manifesta; una lotta finita ogni volta con una trasformazione rivoluzionaria dell’intera società o con il comune tramonto delle classi in lotta.\n\r\n\r\n \nNelle precedenti epoche storiche troviamo quasi ovunque una completa suddivisione della società in differenti ceti, 5 un’articolata gradazione delle posizioni sociali. Nell’antica Roma abbiamo patrizi, cavalieri, plebei, schiavi; nel medioevo signori feudali, vassalli, membri delle corporazioni, garzoni, servi della gleba e, per di più, in quasi ciascuna di queste classi, altre particolari gradazioni.\n\r\n\r\n \nCon la moderna società borghese sorta dal tramonto di quella feudale gli antagonismi di classe non sono venuti meno. Essa ha soltanto messo nuove classi, nuove condizioni di oppressione, nuove forme di lotta al posto delle vecchie.\n\r\n\r\n \nTuttavia la nostra epoca, l’epoca della borghesia, si contraddistingue per aver semplificato gli antagonismi di classe. La società intera si va scindendo sempre più in due grandi schieramenti nemici, in due grandi classi che si fronteggiano in modo diretto: borghesia e proletariato.\n\r\n\r\n \nDai servi della gleba del medioevo sorsero gli abitanti dei sobborghi 6 delle prime città; da essi si svilupparono i primi elementi della borghesia.\n\r\n\r\n \nLa scoperta dell’America, la circumnavigazione dell’Africa crearono un nuovo terreno per la nascente borghesia. Il mercato delle Indie orientali e della Cina, la colonizzazione dell’America, i traffici con le colonie, l’aumento dei mezzi di scambio e delle merci in generale diedero al commercio, alla navigazione, all’industria uno slancio mai conosciuto prima e, con ciò, stimolarono un rapido sviluppo dell’elemento rivoluzionario nella società feudale in rovina.\n\r\n\r\n \nIl modo di funzionamento dell’industria esistito fino a quel momento, feudale o corporativo, non era più sufficiente per il fabbisogno che cresceva con i nuovi mercati. Al suo posto subentrò la manifattura. I maestri artigiani furono scalzati dal ceto medio industriale; la divisione del lavoro tra le diverse corporazioni scomparve di fronte alla divisione del lavoro nella singola officina.\n\r\n\r\n \nMa i mercati continuavano a crescere e il fabbisogno ad aumentare. Anche la manifattura non era più sufficiente. Allora il vapore e le macchine rivoluzionarono la produzione industriale. Al posto della manifattura subentrò la grande industria moderna, al posto del ceto medio industriale subentrarono i milionari dell’industria, i capi di interi eserciti industriali, i moderni borghesi.\n\r\n\r\n \nLa grande industria produsse il mercato mondiale, preparato dalla scoperta dell’America. Il mercato mondiale impresse un enorme sviluppo al commercio, alla navigazione, alle vie di comunicazione per terra. Questo sviluppo si ripercosse a sua volta sull’espansione dell’industria, e, nella stessa misura in cui si espandevano industria, commercio, navigazione, ferrovie, così si sviluppava la borghesia, aumentando i suoi capitali, mettendo in ombra tutte le classi tramandate dal medioevo.\n\r\n\r\n \nVediamo dunque come la moderna borghesia sia essa stessa il prodotto di un lungo processo di sviluppo, di una serie di rivoluzionamenti nei modi di produzione e di comunicazione.\n\r\n\r\n \nCiascuno di questi stadi di sviluppo della borghesia è stato accompagnato da un corrispondente progresso politico. i Ceto oppresso sotto il dominio dei signori feudali, associazioni armate e autonome nella loro amministrazione all’interno del Comune, 7 a volte come repubblica municipale indipendente, ii a volte come terzo stato tributario della monarchia, iii poi, al tempo della manifattura, nella monarchia a base corporativa 8 come in quella assoluta, contrappeso alla nobiltà, fondamento principale delle grandi monarchie in generale, la borghesia, a partire dalla realizzazione della grande industria e del mercato mondiale, ha finalmente conquistato il dominio politico esclusivo nel moderno Stato rappresentativo. Il potere statale moderno è solo un comitato che amministra gli affari comuni di tutta la classe borghese.\n\r\n\r\n \nLa borghesia ha giocato nella storia un ruolo estremamente rivoluzionario.\n\r\n\r\n \n La borghesia, dove è giunta al potere, ha distrutto tutte le condizioni di vita feudali, patriarcali, idilliche. Ha spietatamente reciso i variopinti vincoli feudali che legavano l’uomo ai suoi naturali superiori e non ha lasciato tra uomo e uomo altro vincolo se non il nudo interesse, il cinico «pagamento in contanti». Ha affogato nell’acqua gelida del calcolo egoistico i tremori sacri dell’esaltazione devota, dell’entusiasmo cavalleresco, della malinconia piccolo-borghese. Ha dissolto la dignità personale nel valore di scambio e ha sostituito le innumerevoli libertà garantite, faticosamente conquistate, con quell’ unica libertà commerciale priva di scrupoli. In una parola, ha sostituito lo sfruttamento celato a mezzo di illusioni religiose e politiche con lo sfruttamento aperto, sfrontato, diretto, arido.\n\r\n\r\n \nLa borghesia ha spogliato della loro aureola tutte le attività ritenute fino ad allora venerabili, trattate con devota soggezione. Ha trasformato il medico, il giurista, il prete, il poeta, l’uomo di scienza in suoi lavoratori salariati.\n\r\n\r\n \nLa borghesia ha strappato al rapporto familiare il suo velo commovente e sentimentale e lo ha ricondotto a un puro rapporto di denaro.\n\r\n\r\n \nLa borghesia ha svelato come la brutale manifestazione di forza, che la reazione tanto ammira nel medioevo, trovasse il suo complemento adeguato nella più indolente poltroneria. Solo la borghesia ha dimostrato di cosa sia capace l’attività umana. Essa ha realizzato ben altre meraviglie che le piramidi egiziane, gli acquedotti romani e le cattedrali gotiche, ha compiuto ben altre spedizioni che le migrazioni dei popoli e le crociate.\n\r\n\r\n \n La borghesia non può esistere senza rivoluzionare di continuo gli strumenti e, dunque, i rapporti di produzione, quindi tutti i rapporti sociali. Il mantenimento inalterato del vecchio modo di produzione era, al contrario, la prima condizione di esistenza di tutte le precedenti classi industriali. Il continuo rivoluzionamento della produzione, lo scuotimento ininterrotto di tutte le condizioni sociali, l’incertezza e il movimento eterni distinguono l’epoca borghese da ogni altra. Tutti i rapporti fissi e arrugginiti, con il loro seguito di idee e opinioni antiche e venerabili, vengono dissolti, ogni rapporto nuovo invecchia prima che possa sclerotizzarsi. Quanto vi era di stabile e statuito dai vari ceti sociali evapora, ogni cosa sacra viene profanata, e gli uomini sono finalmente costretti a guardare con occhio disincantato la loro posizione nella vita, i loro rapporti reciproci.\n\r\n\r\n \nIl bisogno di sbocchi di vendita sempre più estesi per i suoi prodotti spinge la borghesia ad attraversare tutto il globo terrestre. Ovunque deve annidarsi, ovunque deve impiantarsi, ovunque deve creare relazioni.\n\r\n\r\n \nLa borghesia, sfruttando il mercato mondiale, ha reso cosmopoliti la produzione e il consumo di tutti i paesi. Con grande dispiacere dei reazionari, ha tolto da sotto i piedi all’industria il terreno nazionale. Le più antiche industrie nazionali sono state – e ancora vengono, ogni giorno – annientate. Vengono soppiantate da nuove industrie, la cui introduzione diventa una questione di vita o di morte per tutte le nazioni civilizzate, da industrie che non lavorano più materie prime locali, bensì materie prime provenienti dalle zone più remote e i cui prodotti vengono consumati non solo nel paese stesso, ma, contemporaneamente, in tutte le parti del mondo. Al posto dei vecchi bisogni soddisfatti con i prodotti del proprio paese ne subentrano di nuovi che esigono, per la loro soddisfazione, i prodotti dei paesi e dei climi più lontani. Al posto dell’antica autosufficienza e dell’antico isolamento, locali e nazionali, subentra un traffico di merci universale, un’universale dipendenza delle nazioni tra loro. E questo avviene nella produzione materiale come in quella intellettuale. I prodotti intellettuali delle singole nazioni divengono bene comune. La parzialità e la ristrettezza di vedute nazionali diventano sempre più impossibili, e dalle molte letterature nazionali e locali si forma una letteratura mondiale.\n\r\n\r\n \nLa borghesia, con il rapido miglioramento di tutti gli strumenti di produzione, attraverso le comunicazioni infinitamente agevolate, trascina tutte le nazioni, anche le più barbare, nel processo di civilizzazione. I prezzi a buon mercato delle sue merci sono l’artiglieria pesante con cui essa abbatte ogni muraglia cinese, con cui costringe a capitolare la più ostinata xenofobia dei barbari. Obbliga tutte le nazioni ad acquisire il modo di produzione della borghesia, se non vogliono andare in rovina; le obbliga a importare la cosiddetta civiltà, cioè a diventare borghesi. In una parola, essa si crea un mondo a propria immagine e somiglianza.\n\r\n\r\n \n La borghesia ha assoggettato la campagna al dominio della città. Ha creato città enormi e ha di gran lunga accresciuto i numeri della popolazione urbana rispetto a quelli della rurale, strappando così una parte significativa della popolazione all’idiotismo della vita campestre. Come ha reso dipendente la campagna dalla città, così ha reso dipendenti i paesi barbari e semibarbari da quelli civilizzati, i popoli contadini da quelli borghesi, l’Oriente dall’Occidente.\n\r\n\r\n \nLa borghesia elimina sempre più la frammentazione dei mezzi di produzione, della proprietà e della popolazione. Essa ha agglomerato la popolazione, centralizzato i mezzi di produzione e concentrato la proprietà in poche mani. La conseguenza necessaria di ciò è stata la centralizzazione politica. Province indipendenti, legate quasi soltanto da vincoli federali, con interessi, leggi, governi e dazi differenti, sono state strette in una sola nazione, con un solo governo, una sola legge, un solo interesse di classe nazionale, una sola barriera doganale. 9 \n\r\n\r\n \nLa borghesia, nel suo dominio di classe appena secolare, ha creato forze produttive in quantità assai maggiore e ben più colossali rispetto a tutte le generazioni passate messe insieme. Assoggettamento delle forze naturali, macchine, applicazione della chimica all’industria e all’agricoltura, navigazione a vapore, ferrovie, telegrafi elettrici, bonifica di interi continenti, fiumi resi navigabili, intere popolazioni sorte quasi per incanto dal suolo – quale dei secoli precedenti avrebbe mai sospettato che nel grembo del lavoro sociale fossero sopite tali forze produttive?\n\r\n\r\n \nAbbiamo dunque visto che i mezzi di produzione e di scambio sulla cui base si formò la borghesia furono prodotti nel contesto della società feudale. A un certo stadio dello sviluppo di questi mezzi di produzione e di scambio, le condizioni in cui la società feudale produceva e commerciava, l’organizzazione feudale dell’agricoltura e della manifattura, in una parola, i rapporti di proprietà feudali, non corrisposero più alle forze produttive che si erano ormai sviluppate. Essi ostacolavano la produzione invece di stimolarla. Si trasformarono in altrettante catene. Dovevano essere spezzate, furono spezzate.\n\r\n\r\n \nAl loro posto subentrò la libera concorrenza con la costituzione sociale e politica a lei adeguata, col dominio economico e politico della classe borghese.\n\r\n\r\n \nSotto i nostri occhi sta avvenendo un movimento analogo. I rapporti borghesi di produzione e di scambio, i rapporti borghesi di proprietà, la moderna società borghese, che ha creato come per magia mezzi di produzione e di scambio tanto potenti, assomiglia allo stregone che non riesce più a dominare le potenze sotterranee da lui evocate. Da decenni la storia dell’industria e del commercio è soltanto la storia della ribellione delle moderne forze produttive contro i moderni rapporti di produzione, contro i rapporti di proprietà che costituiscono le condizioni di vita della borghesia e del suo dominio. Basti ricordare le crisi commerciali, che, nella loro ricorrenza periodica, mettono sempre più minacciosamente in questione l’esistenza dell’intera società borghese. Durante le crisi commerciali vengono regolarmente distrutte non solo una grossa parte dei prodotti, ma anche le forze produttive già create. Nelle crisi divampa un’epidemia sociale che a ogni epoca precedente sarebbe apparsa come un controsenso – l’epidemia della sovrapproduzione. La società si trova d’improvviso ricondotta a uno stato di momentanea barbarie; una carestia, una generale guerra di sterminio iv sembrano averle tagliato tutti i mezzi di sussistenza; l’industria, il commercio sembrano annientati, e perché? Perché la società possiede troppa civiltà, troppi mezzi di sussistenza, troppa industria, troppo commercio. Le forze produttive che sono a sua disposizione non servono più a promuovere lo sviluppo dei rapporti borghesi di proprietà; al contrario, sono diventate troppo potenti per questi rapporti e vengono da essi ostacolate; e non appena superano questo ostacolo, gettano nello scompiglio l’intera società borghese, mettono in pericolo l’esistenza della proprietà borghese. I rapporti borghesi sono diventati troppo angusti per contenere la ricchezza da essi stessi prodotta. – Come supera le crisi la borghesia? Da un lato, imponendo la distruzione massiccia di forze produttive; dall’altro, conquistando nuovi mercati e sfruttando più intensamente i vecchi. Come dunque? Preparando crisi più generali e violente e diminuendo i mezzi per prevenirle.\n\r\n\r\n \nLe armi con cui la borghesia ha abbattuto il feudalesimo si ritorcono ora contro la stessa borghesia.\n\r\n\r\n \nMa la borghesia non ha soltanto forgiato le armi che la condurranno alla morte; ha anche generato gli uomini che brandiranno queste armi: i moderni operai, i proletari .\n\r\n\r\n \nNella stessa misura in cui si sviluppa la borghesia, cioè il capitale, si sviluppa il proletariato, la classe dei moderni operai, i quali vivono solo finché trovano lavoro, e trovano lavoro solo finché il loro lavoro accresce il capitale. Questi operai, che devono vendersi pezzo dopo pezzo, sono una merce come ogni altro articolo commerciale e, pertanto, sono egualmente esposti a tutte le vicissitudini della concorrenza, a tutte le oscillazioni del mercato.\n\r\n\r\n \nCon l’espansione delle macchine e la divisione del lavoro, il lavoro dei proletari ha perso ogni carattere autonomo e, con ciò, ogni attrattiva per gli operai. L’operaio diventa un semplice accessorio della macchina, al quale si richiede soltanto la manovra più semplice, più monotona e più facile da imparare. I costi che genera l’operaio si limitano perciò quasi solo ai mezzi di sussistenza di cui egli abbisogna per il proprio sostentamento e per la riproduzione della sua razza. Il prezzo di una merce, e dunque anche del lavoro, è però uguale ai suoi costi di produzione. Col crescere della ripugnanza del lavoro, diminuisce pertanto il salario. Di più, man mano che aumentano le macchine e la divisione del lavoro, aumenta anche la mole di lavoro, attraverso l’aumento sia delle ore che del lavoro richiesto in un tempo dato, attraverso l’accresciuta velocità delle macchine e così via.\n\r\n\r\n \nL’industria moderna ha trasformato la piccola officina del mastro artigiano patriarcale nella grande fabbrica del capitalista industriale. Masse di operai, accalcate nella fabbrica, vengono organizzate in modo militare. Come soldati semplici dell’industria, essi vengono sottoposti alla sorveglianza di una completa gerarchia di sottufficiali e ufficiali. Non solo sono i servi della classe e dello Stato borghesi, ma, ogni giorno e ogni ora, vengono asserviti dalla macchina, dal sorvegliante e, soprattutto, dai singoli fabbricanti borghesi stessi. Questo dispotismo è tanto più gretto, odioso, esasperante, quanto più apertamente proclama il guadagno come suo v fine.\n\r\n\r\n \nQuanto meno il lavoro manuale richiede abilità e dispendio di forza, tanto più si sviluppa l’industria moderna, e tanto più il lavoro degli uomini viene sostituito da quello delle donne. vi Le differenze sessuali e di età non hanno più alcun valore sociale per la classe operaia. Ci sono soltanto strumenti di lavoro, con costi diversi a seconda dell’età e del sesso.\n\r\n\r\n \nQuando lo sfruttamento dell’operaio da parte del padrone di fabbrica giunge al punto in cui egli riceve il suo salario in contanti, ecco che gli altri pezzi della borghesia gli si gettano addosso, il proprietario di casa, il bottegaio, il prestatore su pegno e così via.\n\r\n\r\n \nQuelli che fin qui sono stati i piccoli ceti medi, i piccoli industriali, commercianti e redditieri, gli artigiani e contadini, tutte queste classi piombano nel proletariato, in parte perché il loro piccolo capitale non è sufficiente per l’esercizio della grande industria e soccombe nella concorrenza con i capitalisti più grossi, in parte perché la loro abilità viene svalutata dai nuovi modi di produzione. Così si recluta il proletariato da tutte le classi della popolazione.\n\r\n\r\n \nIl proletariato attraversa diversi stadi di sviluppo. La sua lotta contro la borghesia inizia con la sua esistenza.\n\r\n\r\n \nAll’inizio lottano i singoli operai, poi gli operai di una fabbrica, poi gli operai di un settore lavorativo in un dato luogo e contro il singolo borghese che li sfrutta direttamente. Essi rivolgono i loro attacchi non solo contro i rapporti di produzione borghesi, ma contro gli stessi strumenti di produzione; distruggono le merci straniere che fanno loro concorrenza, spaccano le macchine, incendiano le fabbriche, cercano di riconquistare la posizione tramontata del lavoratore medievale.\n\r\n\r\n \nA questo stadio gli operai costituiscono una massa sparpagliata per tutto il paese e frammentata dalla concorrenza. La solidarietà tra masse di operai non è ancora la conseguenza della loro propria unione, piuttosto è la conseguenza dell’unione della borghesia, che, per raggiungere i suoi propri scopi politici, deve mobilitare tutto il proletariato, e al momento può ancora farlo. A questo stadio, dunque, i proletari non combattono ancora i loro nemici, bensì i nemici dei loro nemici, i residui della monarchia assoluta, i proprietari fondiari, i borghesi non industriali, i piccoli borghesi. L’intero movimento storico è così concentrato nelle mani della borghesia; ogni vittoria conseguita in questo modo è una vittoria della borghesia.\n\r\n\r\n \nMa con lo sviluppo dell’industria il proletariato non aumenta solo numericamente; esso viene concentrato in masse più grandi, la sua forza cresce, e la sente maggiormente. Gli interessi e le condizioni di vita all’interno del proletariato si vanno sempre più uniformando, dal momento che le macchine cancellano in misura sempre maggiore le differenze del lavoro e riducono quasi ovunque il salario allo stesso basso livello. La crescente concorrenza dei borghesi tra loro e le crisi commerciali che ne risultano fanno oscillare sempre più il salario degli operai; il perfezionamento ogni giorno più rapido, incessante, delle macchine rende sempre più incerta tutta la loro situazione esistenziale; e sempre più le collisioni tra il singolo operaio e il singolo borghese assumono il carattere di collisioni tra due classi. Gli operai iniziano a formare coalizioni vii contro i borghesi; si riuniscono per difendere il loro salario. Fondano perfino associazioni permanenti, per garantirsi degli approvvigionamenti durante le rivolte occasionali. 10 Qua e là la lotta esplode in sommosse.\n\r\n\r\n \n Di tanto in tanto gli operai vincono, ma solo provvisoriamente. L’autentico risultato delle loro lotte non è il successo immediato, piuttosto l’unione sempre più ampia degli operai. Quest’ultima viene favorita dai crescenti mezzi di comunicazione prodotti dalla grande industria e che mettono in contatto tra loro gli operai delle diverse località. E basta solo questo contatto per centralizzare le tante lotte locali, che ovunque hanno ugual carattere, in una lotta nazionale, in una lotta di classe. Ma ogni lotta di classe è una lotta politica. E l’unione, per la quale i cittadini del medioevo ebbero bisogno, con le loro strade vicinali, di secoli, con le ferrovie i proletari moderni la realizzano in pochi anni.\n\r\n\r\n \nQuesta organizzazione dei proletari in classe e, dunque, in partito politico viene in ogni momento rispezzata dalla concorrenza tra gli stessi lavoratori. Ma essa risorge sempre di nuovo, più forte, più solida, più potente. Strappa il riconoscimento, in forma di legge, dei singoli interessi degli operai, profittando delle divisioni interne alla borghesia. Così è accaduto in Inghilterra con la legge delle dieci ore di lavoro. 11 \n\r\n\r\n \nLe collisioni della vecchia società in generale favoriscono in vario modo il processo di sviluppo del proletariato. La borghesia si trova in una situazione di lotta permanente: all’inizio contro l’aristocrazia, più tardi contro quelle parti della stessa borghesia i cui interessi sono in contrasto col progresso dell’industria; sempre contro la borghesia di tutti i paesi esteri. In tutte queste lotte essa si vede costretta ad appellarsi al proletariato, a ricorrere al suo aiuto e, così, a trascinarlo nel movimento politico. È quindi lei stessa a fornire al proletariato i suoi propri elementi di formazione, viii perciò le armi contro sé medesima.\n\r\n\r\n \nInoltre, come abbiamo visto, con il progresso dell’industria intere componenti della classe dominante precipitano nel proletariato o, quanto meno, vengono minacciate nelle loro condizioni di vita. Anche loro forniscono al proletariato una gran quantità di elementi formativi. ix \n\r\n\r\n \n Infine, nei tempi in cui la lotta di classe si avvicina al momento decisivo, il processo di dissoluzione interno alla classe dominante, a tutta la vecchia società, assume un carattere così violento, così cruento che una piccola parte della classe dominante si dissocia da essa e si unisce alla classe rivoluzionaria, alla classe che tiene il futuro nelle sue mani. Perciò, come in precedenza una parte della nobiltà passò alla borghesia, così ora una parte della borghesia passa al proletariato, e specialmente una parte degli ideologi borghesi che sono riusciti a pervenire alla comprensione teorica dell’intero movimento storico.\n\r\n\r\n \nDi tutte le classi che al giorno d’oggi fanno fronte alla borghesia, è soltanto il proletariato una classe davvero rivoluzionaria. Le altre classi vanno in rovina e tramontano con la grande industria, il proletariato è il suo prodotto più proprio.\n\r\n\r\n \nI ceti medi, il piccolo industriale, il piccolo commerciante, l’artigiano, il contadino, tutti costoro combattono la borghesia per salvaguardare dal declino la loro esistenza di ceti medi. Pertanto essi non sono rivoluzionari, ma conservatori. Di più, sono reazionari, cercano di far girare in senso contrario la ruota della storia. Quando sono rivoluzionari, lo sono in vista del loro imminente passaggio al proletariato, pertanto difendono non i loro interessi presenti, ma quelli futuri, e abbandonano il loro proprio punto di vista per mettersi dalla parte di quello del proletariato.\n\r\n\r\n \nIl sottoproletariato, 12 questa putrescenza passiva degli strati più bassi della vecchia società, viene scaraventato qua e là nel movimento da una rivoluzione proletaria e, per la sua situazione di vita complessiva, sarà più incline a farsi comprare dalle macchinazioni reazionarie.\n\r\n\r\n \nLe condizioni di vita della vecchia società sono già dissolte nelle condizioni di vita del proletariato. Il proletario è privo di proprietà; il suo rapporto con moglie e figli non ha più nulla in comune con il rapporto familiare borghese; il lavoro industriale moderno, il moderno assoggettamento al capitale, lo stesso in Inghilterra come in Francia, in America come in Germania, gli hanno tolto ogni carattere nazionale. Le leggi, la morale, la religione sono per lui altrettanti pregiudizi borghesi dietro cui si nascondono altrettanti interessi borghesi.\n\r\n\r\n \nOgni classe precedente che ha conquistato il potere cercava di salvaguardare la sua posizione già acquisita nella vita sottomettendo tutta la società alle condizioni del suo modo di appropriazione. I proletari possono impossessarsi delle forze produttive della società soltanto abolendo il loro proprio modo di appropriazione e, con esso, l’intero modo di appropriazione in uso fino a oggi. I proletari non hanno nulla di proprio da salvaguardare, hanno da distruggere tutte le sicurezze e le assicurazioni private esistite finora.\n\r\n\r\n \nTutti i movimenti precedenti sono stati movimenti di minoranze o nell’interesse di minoranze. Il movimento proletario è il movimento autonomo dell’immane maggioranza nell’interesse dell’immane maggioranza. Il proletariato, lo strato più basso della società odierna, non può sollevare il capo, non può drizzarsi, senza che tutta la sovrastruttura degli strati che formano la società ufficiale venga fatta saltare in aria.\n\r\n\r\n \nSebbene non nella sostanza ma nella forma, la lotta del proletariato contro la borghesia è innanzitutto una lotta nazionale. Il proletariato di ogni paese deve dapprima, naturalmente, spuntarla con la sua propria borghesia.\n\r\n\r\n \nMostrando le fasi più generali dello sviluppo del proletariato, abbiamo seguito la guerra civile, più o meno celata, interna alla società attuale, fino al punto in cui essa esplode in un’aperta rivoluzione e il proletariato, rovesciando con la violenza la borghesia, fonda il proprio dominio.\n\r\n\r\n \nOgni società esistita fino a oggi si è basata, come abbiamo visto, sull’antagonismo tra classi di oppressori e di oppressi. Ma, per poter opprimere una classe, bisogna che le siano garantite le condizioni all’interno delle quali essa possa almeno tirare a campare nella sua esistenza da schiava. Durante la servitù della gleba il servo si è fatto strada fino a diventare membro del Comune, così il piccolo borghese, sotto il giogo dell’assolutismo feudale, fino a diventare parte della borghesia. Al contrario l’operaio moderno, invece di elevarsi di pari passo col progresso dell’industria, scende sempre più al di sotto delle condizioni della sua propria classe. L’operaio diventa il povero e il pauperismo si sviluppa ancora più velocemente della popolazione e della ricchezza. Con ciò appare chiaro che la borghesia non è in grado di rimanere ancora per molto la classe dominante della società e di imporre a quest’ultima le condizioni di vita della propria classe come legge che regola ogni cosa. È incapace di dominare, perché è incapace di assicurare l’esistenza al proprio schiavo persino entro i limiti della sua schiavitù, essendo costretta a farlo sprofondare in una situazione in cui deve nutrirlo, invece di farsi nutrire da lui. La società non può più vivere sotto il suo dominio, dunque la sua vita non è più compatibile con la società.\n\r\n\r\n \nLa condizione essenziale per l’esistenza e per il dominio della classe borghese è l’accumulazione della ricchezza nelle mani di privati, la formazione e la crescita del capitale; la condizione del capitale è il lavoro salariato. Il lavoro salariato si basa esclusivamente sulla concorrenza degli operai tra loro. Il progresso dell’industria, il cui agente privo di volontà e di resistenza è la borghesia, sostituisce l’isolamento degli operai provocato dalla concorrenza con la loro unione rivoluzionaria risultante dall’associazione. Con lo sviluppo della grande industria, perciò, viene tolta da sotto i piedi della borghesia la base stessa sulla quale essa produce e si appropria dei prodotti. La borghesia produce innanzitutto il suo proprio becchino. Il suo tramonto e la vittoria del proletariato sono ugualmente ineluttabili."
  },
  "2025-03-31": {
    "id": "due",
    "href": "OEBPS/Text/e9788833310848_c0006.xhtml",
    "title": "due",
    "content": "– Il manifesto comunista \r\n \r\n \r\n\r\n \r\n \r\n II. \n\r\n Proletari e comunisti \r\n\r\n \nIn che rapporto stanno i comunisti con i proletari in generale?\n\r\n\r\n \nI comunisti non sono un partito particolare rispetto agli altri partiti operai.\n\r\n\r\n \nNon hanno degli interessi separati dagli interessi di tutto il proletariato.\n\r\n\r\n \nNon inventano principi speciali x in base ai quali vogliono modellare il movimento proletario.\n\r\n\r\n \nI comunisti si distinguono dagli altri partiti proletari soltanto per il fatto che, da un lato, mettono in rilievo e fanno valere, nelle diverse lotte nazionali dei proletari, gli interessi comuni, indipendenti dalla nazionalità, dell’intero proletariato; dall’altro, per il fatto che nei diversi gradi di sviluppo che la lotta tra proletariato e borghesia attraversa difendono sempre l’interesse del movimento nel suo insieme.\n\r\n\r\n \nSul piano pratico, quindi, i comunisti sono la parte più risoluta, sempre più propulsiva dei partiti operai di ogni paese; sul piano teorico, rispetto alla restante massa del proletariato, essi colgono fino in fondo le condizioni, l’andamento e i risultati generali del movimento proletario.\n\r\n\r\n \nLo scopo immediato dei comunisti è lo stesso di tutti gli altri partiti proletari: formazione del proletariato in classe, rovesciamento del dominio della borghesia, conquista del potere politico da parte del proletariato.\n\r\n\r\n \nLe proposizioni teoriche dei comunisti non si basano in alcun modo su idee, su principi inventati o scoperti da questo o quel riformatore del mondo.\n\r\n\r\n \nEsse sono soltanto espressioni generali di rapporti effettivi di una lotta di classe esistente, di un movimento storico che si dispiega sotto i nostri occhi. L’abolizione dei rapporti di proprietà finora vigenti non è l’elemento propriamente distintivo del comunismo.\n\r\n\r\n \nTutti i rapporti di proprietà sono stati sottoposti a un incessante cambiamento storico, a un’incessante trasformazione storica.\n\r\n\r\n \nPer esempio la Rivoluzione francese ha abolito la proprietà feudale in favore di quella borghese. 13 \n\r\n\r\n \nQuel che distingue il comunismo non è l’abolizione della proprietà in generale, ma, piuttosto, l’abolizione della proprietà borghese.\n\r\n\r\n \nMa la moderna proprietà privata borghese è l’ultima e più compiuta espressione della produzione e dell’appropriazione dei prodotti basata sugli antagonismi di classe, sullo sfruttamento degli uni xi da parte degli altri.\n\r\n\r\n \nIn tal senso i comunisti possono riassumere la loro teoria nella sola espressione: abolizione della proprietà privata.\n\r\n\r\n \nÈ stato rimproverato a noi comunisti di voler abolire la proprietà acquisita con il proprio personale lavoro; quella proprietà che costituirebbe la base di ogni libertà, attività e indipendenza personali.\n\r\n\r\n \nProprietà frutto del proprio lavoro, acquisita, guadagnata in autonomia! Parlate della proprietà del piccolo borghese, del piccolo contadino che ha preceduto la proprietà borghese? Noi non abbiamo bisogno di abolirla, lo sviluppo industriale l’ha già abolita e continua ad abolirla di giorno in giorno.\n\r\n\r\n \nOppure parlate della moderna proprietà privata borghese?\n\r\n\r\n \nMa il lavoro salariato, il lavoro del proletario crea proprietà per costui? In nessun modo. Esso crea il capitale – cioè quella proprietà che sfrutta il lavoro salariato –, il quale può accrescere sé stesso solo a condizione di produrre nuovo lavoro salariato, al fine di sfruttarlo da capo. La proprietà, nella sua forma odierna, si muove nell’antagonismo tra capitale e lavoro salariato. Esaminiamo i due lati di questo antagonismo.\n\r\n\r\n \nEssere capitalista significa occupare una posizione all’interno della produzione non solo puramente personale, ma sociale. Il capitale è un prodotto collettivo e può esser messo in movimento solo da un’attività comune di molti membri, anzi, in ultima istanza, solo da un’attività comune di tutti i membri della società.\n\r\n\r\n \nIl capitale, pertanto, non è una potenza personale, è una potenza sociale.\n\r\n\r\n \nPerciò, se il capitale viene trasformato in proprietà collettiva, appartenente a tutti i membri della società, allora la proprietà personale non si trasforma in proprietà sociale. Soltanto il carattere sociale della proprietà si trasforma. Esso perde il suo carattere di classe.\n\r\n\r\n \nVeniamo al lavoro salariato.\n\r\n\r\n \nIl prezzo medio del lavoro salariato è il minimo del salario di lavoro, cioè la somma dei mezzi di sussistenza che sono necessari per mantenere in vita l’operaio in quanto operaio. Dunque, ciò di cui l’operaio salariato si appropria con la sua attività basta soltanto a riprodurre la sua nuda esistenza. Noi non vogliamo in nessun modo abolire questa appropriazione personale dei prodotti del lavoro indispensabili per la riproduzione dell’esistenza immediata, un’appropriazione che non lascia alcun ricavo netto tale da conferire potere sul lavoro altrui. Vogliamo abolire soltanto il carattere miserabile di questa appropriazione, per cui l’operaio vive esclusivamente per accrescere il capitale, vive solo finché lo esige l’interesse della classe dominante.\n\r\n\r\n \nNella società borghese il lavoro vivo è soltanto un mezzo per accrescere il lavoro accumulato. Nella società comunista il lavoro accumulato è soltanto un mezzo per ampliare, arricchire, promuovere il processo vitale dell’operaio.\n\r\n\r\n \nNella società borghese, quindi, il passato domina sul presente, in quella comunista il presente sul passato. Nella società borghese il capitale è indipendente e personale, mentre l’individuo che lavora è dipendente e impersonale.\n\r\n\r\n \nE l’abolizione di questo rapporto la borghesia la chiama abolizione della libertà e della personalità! E a ragione. Si tratta tuttavia dell’abolizione della personalità, dell’indipendenza e della libertà del borghese.\n\r\n\r\n \nNel contesto degli attuali rapporti di produzione borghesi, per libertà si intende il libero commercio, la libera compravendita. 14 \n\r\n\r\n \nMa se cade il mercimonio, cade anche il libero mercimonio. Le retoriche sul libero mercanteggiare, come tutte le altre bravate sulla libertà della nostra borghesia, in genere hanno un senso solo in riferimento al traffico vincolato, al cittadino asservito del medioevo, ma non rispetto all’abolizione comunista del mercimonio, dei rapporti di produzione borghesi e della borghesia stessa.\n\r\n\r\n \nVoi inorridite dinanzi al fatto che vogliamo abolire la proprietà privata. Ma nella vostra società attuale la proprietà privata è stata abolita per nove decimi dei suoi membri; essa esiste esattamente perché non esiste per questi nove decimi. Perciò voi ci rimproverate che vogliamo abolire quella proprietà che presuppone, come condizione necessaria, la mancanza di proprietà per l’enorme maggioranza della società.\n\r\n\r\n \nIn una parola, voi ci rimproverate di voler abolire la vostra proprietà. Effettivamente, è questo che vogliamo.\n\r\n\r\n \nDal momento in cui il lavoro non può più essere trasformato in capitale, denaro, rendita fondiaria, in breve, in una potenza sociale monopolizzabile, dal momento in cui, cioè, la proprietà personale non può più convertirsi in proprietà borghese, da quel momento voi dichiarate che la persona viene abolita.\n\r\n\r\n \nAmmettete dunque che con persona non intendete nessun altro che il borghese, il proprietario borghese. E, in effetti, questa persona deve essere abolita.\n\r\n\r\n \nIl comunismo non toglie a nessuno il potere di appropriarsi dei prodotti sociali, toglie soltanto il potere di soggiogare il lavoro altrui tramite questa appropriazione.\n\r\n\r\n \nSi è obiettato che con l’abolizione della proprietà privata tutte le attività cesserebbero, e si diffonderebbe una pigrizia generale.\n\r\n\r\n \nSe così fosse, la società borghese dovrebbe allora essere andata in rovina a causa dell’indolenza già da tempo, giacché in essa chi lavora, non guadagna, e chi guadagna, non lavora. L’intera obiezione culmina nella seguente tautologia: non c’è più lavoro salariato non appena viene meno il capitale.\n\r\n\r\n \nTutte le obiezioni che vengono rivolte al modo comunista di appropriazione e produzione dei prodotti materiali sono state ugualmente estese all’appropriazione e alla produzione dei prodotti intellettuali. Come la fine della proprietà di classe coincide, per il borghese, con la fine della produzione stessa, così la fine della cultura di classe è identica per lui alla fine della cultura in genere.\n\r\n\r\n \nLa cultura della cui perdita egli si dispiace è per la stragrande maggioranza un processo di mutazione in macchina.\n\r\n\r\n \nMa non battagliate con noi giudicando l’abolizione della proprietà borghese a partire dalle vostre idee borghesi di libertà, cultura, diritto e così via. Le vostre stesse idee sono prodotti dei rapporti borghesi di produzione e di proprietà, così come il vostro diritto è soltanto la volontà della vostra classe elevata a legge, una volontà il cui contenuto è dato dalle condizioni materiali di vita della vostra classe.\n\r\n\r\n \nCondividete con tutte le classi dominanti tramontate l’idea interessata per cui trasformate i vostri rapporti di produzione e di proprietà da rapporti storici e transitori rispetto al corso della produzione in leggi eterne della natura e della ragione. Quel che voi comprendete della proprietà antica, quel che comprendete della proprietà feudale, non vi è più permesso comprenderlo quando in questione è la proprietà borghese.\n\r\n\r\n \nAbolizione della famiglia! Persino i più radicali si indignano per questa ignobile intenzione dei comunisti.\n\r\n\r\n \nSu cosa si basa la famiglia attuale, la famiglia borghese? Sul capitale, sul guadagno privato. Pienamente sviluppata, essa esiste solo per la borghesia; ma trova il proprio complemento nella mancanza forzata di famiglia dei proletari e nella prostituzione pubblica.\n\r\n\r\n \nLa famiglia dei borghesi cesserà naturalmente di esistere col venir meno di questo suo complemento, e tutte e due scompariranno con la scomparsa del capitale.\n\r\n\r\n \nCi rimproverate di voler abolire lo sfruttamento dei figli da parte dei loro genitori? Riconosciamo questo delitto.\n\r\n\r\n \nMa, dite voi, noi aboliamo i rapporti più intimi, sostituendo l’educazione domestica con quella sociale.\n\r\n\r\n \nE non è determinata dalla società anche la vostra educazione? Dai rapporti sociali all’interno dei quali educate, dall’influenza più diretta o indiretta della società per il tramite della scuola e così via? I comunisti non inventano l’influenza della società sull’educazione; ne cambiano soltanto il carattere, strappando l’educazione all’influsso della classe dominante.\n\r\n\r\n \nI luoghi comuni borghesi sulla famiglia e l’educazione, sul rapporto intimo tra genitori e figli, diventano tanto più disgustosi quanto più per i proletari, in seguito alla nascita della grande industria, si lacerano tutti i legami familiari e i figli vengono trasformati in semplici articoli di commercio e strumenti di lavoro.\n\r\n\r\n \nMa voi comunisti volete introdurre la comunanza delle donne, ci urla contro tutta la borghesia in coro.\n\r\n\r\n \nIl borghese vede in sua moglie un mero strumento di produzione. Sente dire che gli strumenti di produzione devono essere sfruttati in comune, e naturalmente non può pensare ad altro se non che la sorte della comunanza colpirà anche le donne.\n\r\n\r\n \nEgli non sospetta che si tratta di abolire proprio il ruolo delle donne come meri strumenti di produzione.\n\r\n\r\n \nD’altronde non c’è niente di più ridicolo dell’elevato orrore morale dei nostri borghesi dinanzi alla presunta comunanza ufficiale delle donne fra i comunisti. I comunisti non hanno bisogno di introdurre la comunanza delle donne, essa è quasi sempre esistita.\n\r\n\r\n \nI nostri borghesi, non soddisfatti di avere a propria disposizione le mogli e le figlie dei loro proletari, per non parlare neanche della prostituzione ufficiale, trovano uno dei loro divertimenti principali nel sedursi le mogli a vicenda.\n\r\n\r\n \nIl matrimonio borghese coincide in realtà con la comunanza delle mogli. Si potrebbe tutt’al più rimproverare ai comunisti di voler introdurre una comunanza ufficiale, dichiarata, delle donne al posto di una celata in modo ipocrita. Si comprende del resto da sé come con l’abolizione dei rapporti di produzione attuali scompaia anche la comunanza delle donne che ne deriva, cioè la prostituzione ufficiale e non ufficiale.\n\r\n\r\n \nAi comunisti è stato inoltre rimproverato di voler abolire la patria, la nazionalità.\n\r\n\r\n \nGli operai non hanno patria. Non gli si può togliere quel che non hanno. Giacché il proletariato deve innanzitutto conquistare il dominio politico, elevarsi a classe nazionale, xii costituirsi in nazione, lui stesso ha ancora un carattere nazionale, anche se in nessun modo nel senso della borghesia.\n\r\n\r\n \nOrmai le divisioni e gli antagonismi nazionali tra i popoli vanno viepiù scomparendo con lo sviluppo della borghesia, con la libertà di commercio, con il mercato mondiale, con l’uniformità della produzione industriale e delle condizioni di vita a essa adeguate.\n\r\n\r\n \nIl dominio del proletariato li farà scomparire ancora di più. L’azione unita, per lo meno dei paesi civilizzati, è una delle prime condizioni per la sua liberazione.\n\r\n\r\n \nNella misura in cui viene abolito lo sfruttamento di un individuo da parte di un altro, viene abolito lo sfruttamento di una nazione da parte di un’altra.\n\r\n\r\n \nLa posizione di reciproca ostilità tra le nazioni cade insieme all’antagonismo delle classi interno alla nazione.\n\r\n\r\n \nLe accuse contro il comunismo sollevate da punti di vista religiosi, filosofici e ideologici in generale non meritano alcuna discussione dettagliata.\n\r\n\r\n \nC’è bisogno di un esame più profondo per comprendere che insieme alle condizioni di vita degli uomini, alle loro relazioni sociali, alla loro esistenza sociale, anche le loro idee, opinioni e concetti, in una parola, anche la loro coscienza cambia?\n\r\n\r\n \nCos’altro dimostra la storia delle idee se non che la produzione intellettuale si trasforma insieme a quella materiale? Le idee dominanti di un’epoca sono sempre state soltanto le idee della classe dominante.\n\r\n\r\n \nSi parla di quelle idee che rivoluzionano un’intera società; con ciò si esprime semplicemente il fatto che all’interno della vecchia società si sono formati gli elementi di una nuova, che la dissoluzione delle vecchie idee va di pari passo con la dissoluzione delle vecchie condizioni di vita.\n\r\n\r\n \nQuando il mondo antico era in procinto di tramontare, le vecchie religioni furono vinte dalla religione cristiana. Quando nel XVIII secolo le idee cristiane furono battute da quelle illuministiche, la società feudale combatté la sua lotta all’ultimo sangue con l’allora rivoluzionaria borghesia. Le idee della libertà di coscienza e di religione esprimevano soltanto il dominio della libera concorrenza nell’ambito del sapere. xiii \n\r\n\r\n \n«Ma» si dirà «certamente le idee religiose, morali, filosofiche, politiche, giuridiche e così via si sono modificate nel corso dello sviluppo storico. La religione, la morale, la filosofia, la politica, il diritto si sono sempre conservati in questo mutamento.\n\r\n\r\n \nVi sono per di più delle verità eterne, come la libertà, la giustizia e così via, che sono comuni a tutti le condizioni sociali. Ma il comunismo, invece di dar loro una forma nuova, abolisce le verità eterne, abolisce la religione, la morale; pertanto, contraddice ogni sviluppo storico precedente».\n\r\n\r\n \nA cosa si riduce quest’accusa? La storia dell’intera società esistita fino a oggi si è mossa dentro gli antagonismi di classe sviluppatisi in forme diverse nelle diverse epoche.\n\r\n\r\n \nMa, qualunque sia la forma che esso abbia assunto, lo sfruttamento di una parte della società da parte di un’altra è un fatto comune a tutti i secoli passati. Dunque, nessuna meraviglia se la coscienza sociale, a dispetto di ogni secolo, di ogni varietà e diversità, si muove secondo certe forme comuni, forme di coscienza che si dissolvono completamente soltanto con la totale scomparsa dell’antagonismo di classe.\n\r\n\r\n \nLa rivoluzione comunista è la rottura più radicale con i rapporti di proprietà tradizionali; nessuna meraviglia se nel corso del suo sviluppo si rompe nel modo più radicale con le idee tradizionali.\n\r\n\r\n \nMa lasciam perdere le obiezioni della borghesia contro il comunismo.\n\r\n\r\n \nAbbiamo già visto sopra che il primo passo nella rivoluzione operaia è l’elevarsi del proletariato a classe dominante, la conquista della democrazia.\n\r\n\r\n \nIl proletariato userà il proprio dominio politico per strappare gradualmente alla borghesia tutto il capitale, per centralizzare tutti gli strumenti di produzione nelle mani dello Stato, cioè del proletariato organizzato come classe dominante, e per accrescere il più rapidamente possibile la massa delle forze produttive.\n\r\n\r\n \nQuesto all’inizio può naturalmente avvenire solo attraverso interventi dispotici nel diritto di proprietà e nei rapporti di produzione borghesi, quindi mediante misure che appaiono economicamente insufficienti e insostenibili, ma che, nel corso del movimento, superano sé stesse e che sono inevitabili come mezzi per il rovesciamento del modo di produzione nel suo insieme.\n\r\n\r\n \nQueste misure saranno naturalmente differenti a seconda dei diversi paesi.\n\r\n\r\n \nCiononostante nei paesi più progrediti potranno essere applicate quasi generalmente le seguenti:\n\r\n\r\n \r\n Espropriazione della proprietà fondiaria e impiego della rendita fondiaria per le spese dello Stato. \r\n\r\n Forte imposta progressiva. \r\n\r\n Abolizione del diritto di successione. \r\n\r\n Confisca della proprietà di tutti gli emigranti e ribelli. \r\n\r\n Centralizzazione del credito nelle mani dello Stato attraverso una banca nazionale con capitale di Stato e monopolio esclusivo. \r\n\r\n Centralizzazione del sistema di trasporto nelle mani dello Stato. \r\n\r\n Aumento delle fabbriche nazionali, degli strumenti di produzione, dissodamento e miglioramento dei terreni secondo un piano collettivo. \r\n\r\n Uguale obbligo al lavoro per tutti, costituzione di eserciti industriali, in particolare per l’agricoltura. \r\n\r\n Unificazione dell’esercizio dell’agricoltura e dell’industria, impegno per eliminare gradualmente la differenza tra città e campagna. \r\n\r\n Educazione pubblica e gratuita per tutti i bambini. Eliminazione del lavoro infantile in fabbrica nella sua forma odierna. Unificazione dell’educazione con la produzione materiale e così via. \r\n \r\n\r\n \nQuando nel corso dello sviluppo le differenze di classe saranno scomparse e tutta la produzione sarà concentrata nelle mani degli individui associati, allora il potere pubblico perderà il carattere politico. Il potere politico in senso proprio è il potere organizzato di una classe volto a opprimerne un’altra. Se il proletariato, nella lotta contro la borghesia, si unisce necessariamente in classe, se attraverso una rivoluzione si fa classe dominante e come classe dominante abolisce con la forza i vecchi rapporti di produzione, abolisce allora, insieme a questi rapporti di produzione, anche le condizioni di esistenza dell’antagonismo di classe, le classi in generale, e con ciò il suo proprio dominio in quanto classe.\n\r\n\r\n \nAl posto della vecchia società borghese con le sue classi e i suoi antagonismi di classe subentra un’associazione dove il libero sviluppo di ciascuno è la condizione per il libero sviluppo di tutti."
  },
  "2025-04-01": {
    "id": "tre",
    "href": "OEBPS/Text/e9788833310848_c0007.xhtml",
    "title": "tre",
    "content": "– Il manifesto comunista \r\n \r\n \r\n\r\n \r\n \r\n III. \n\r\n Letteratura socialista e comunista \r\n\r\n 1. Il socialismo reazionario \r\n\r\n \n a) Il socialismo feudale \n\r\n\r\n \nL’aristocrazia francese e inglese, a partire dalla sua posizione storica, era chiamata a scrivere pamphlet contro la moderna società borghese. Nella Rivoluzione francese del luglio 1830, nel movimento inglese per la riforma, essa era stata sconfitta, ancora una volta, dall’odiato arrampicatore. Non si poteva più parlare di una lotta politica seria. Le rimaneva soltanto la lotta letteraria. Ma anche sul piano della letteratura le vecchie retoriche dell’epoca della Restaurazione 15 erano diventate impossibili. Per suscitare simpatia, l’aristocrazia doveva apparentemente perdere di vista i suoi interessi e formulare, solo nell’interesse della classe operaia sfruttata, il suo atto di accusa contro la borghesia. Si procurava così la soddisfazione di cantare invettive contro il suo nuovo padrone e di sussurrargli nell’orecchio profezie più o meno gravide di disgrazie. 16 \n\r\n\r\n \nIn questo modo è sorto il socialismo feudale, metà lamentazione, metà pasquinata, metà riecheggiamento del passato, metà minaccia del futuro, talvolta colpendo al cuore la borghesia con giudizio amaro, sarcastico, ma sempre con effetto comico a partire dalla sua totale incapacità di comprendere il corso della storia moderna.\n\r\n\r\n \nQuesti signori agitavano come una bandiera la proletaria bisaccia da mendicante, per raccogliere il popolo dietro di loro. Ma tutte le volte che esso li ha seguiti, ha scorto sul loro didietro i vecchi blasoni feudali e si è disperso scoppiando in una scrosciante e irriverente risata.\n\r\n\r\n \nUna parte dei legittimisti francesi 17 e la Giovane Inghilterra 18 hanno offerto questo spettacolo.\n\r\n\r\n \nQuando i feudali dimostrano che il loro modo di sfruttamento aveva una forma diversa dallo sfruttamento borghese, dimenticano solo che essi sfruttavano in circostanze e condizioni totalmente differenti e ora superate. Quando dimostrano che sotto il loro dominio non è esistito il proletariato moderno, dimenticano solo che proprio la borghesia moderna era un rampollo necessario del loro ordinamento sociale.\n\r\n\r\n \nD’altronde nascondono così poco il carattere reazionario della loro critica che la loro accusa principale contro la borghesia consiste proprio nel sostenere che sotto il suo regime si sviluppa quella classe che farà saltare in aria tutto il vecchio ordinamento sociale.\n\r\n\r\n \nQuello che più rimproverano alla borghesia non è di produrre un proletariato in generale, ma un proletariato rivoluzionario.\n\r\n\r\n \nPerciò, sul piano della prassi politica, prendono parte a tutte le misure repressive contro la classe operaia, e nella vita di tutti i giorni, a dispetto del loro tronfio frasario, si adeguano a raccogliere le mele d’oro xiv e a barattare fedeltà, amore, onore col traffico della lana, della barbabietola e dell’acquavite. 19 \n\r\n\r\n \nCome il prete è sempre andato mano nella mano col signore feudale, così il socialismo pretesco con quello feudale.\n\r\n\r\n \nNiente di più facile che dare all’ascetismo cristiano una tinta socialista. Non si è accanito il cristianesimo anche contro la proprietà privata, contro il matrimonio, contro lo Stato? Esso non ha predicato al loro posto la carità, la mendicità, il celibato e la mortificazione della carne, la vita claustrale e la Chiesa? Il socialismo cristiano xv    20 è solo l’acquasanta con cui il prete benedice la rabbia degli aristocratici.\n\r\n\r\n \n b) Socialismo piccolo-borghese \n\r\n\r\n \nL’aristocrazia feudale non è l’unica classe che sia stata soppiantata dalla borghesia, le cui condizioni di vita siano deperite e si siano spente nella moderna società borghese. Gli abitanti dei sobborghi medievali e il ceto dei piccoli contadini sono stati i precursori della moderna borghesia. Nei paesi meno sviluppati dal punto di vista industriale e commerciale questa classe vegeta ancora a fianco della nascente borghesia.\n\r\n\r\n \nNei paesi dove la civiltà moderna si è sviluppata, si è formata una nuova piccola borghesia, che ondeggia tra il proletariato e la borghesia e che, come parte complementare della società borghese, va formandosi sempre di nuovo, ma i suoi membri vengono continuamente scaraventati nel proletariato dalla concorrenza; anzi, con lo sviluppo della grande industria, vedono avvicinarsi il momento in cui spariranno completamente come parte indipendente della società moderna e verranno sostituiti nel commercio, nella manifattura, nell’agricoltura da sorveglianti e domestici.\n\r\n\r\n \nIn paesi come la Francia, dove la classe dei contadini ammonta ampiamente a più della metà della popolazione, era naturale che gli scrittori che parteggiavano per il proletariato contro la borghesia assumessero i parametri piccolo-borghesi e dei piccoli contadini per la loro critica al regime borghese e prendessero partito per gli operai dal punto di vista della piccola borghesia. Si formò così il socialismo piccolo-borghese. Sismondi 21 è il capo di questa letteratura, e non solo in Francia, ma anche in Inghilterra.\n\r\n\r\n \nQuesto socialismo analizza in modo assai acuto le contraddizioni interne ai moderni rapporti di produzione. Esso ha smascherato gli abbellimenti ipocriti degli economisti. Ha dimostrato in modo incontestabile gli effetti devastanti delle macchine e della divisione del lavoro, la concentrazione dei capitali e della proprietà fondiaria, la sovrapproduzione, le crisi, il declino necessario dei piccoli borghesi e dei piccoli contadini, la miseria del proletariato, l’anarchia nella produzione, le stridenti sproporzioni nella distribuzione della ricchezza, la guerra industriale di annientamento reciproco delle nazioni, la dissoluzione dei vecchi costumi, dei vecchi rapporti familiari, delle vecchie nazionalità.\n\r\n\r\n \nSecondo il suo contenuto positivo, questo socialismo, però, o vuole ristabilire i vecchi mezzi di produzione e di scambio e, con loro, i vecchi rapporti di proprietà e la vecchia società, oppure vuole di nuovo rinchiudere con la forza i moderni mezzi di produzione e di scambio entro i limiti dei vecchi rapporti di proprietà che essi avevano fatto saltare, che era necessario far saltare. In entrambi i casi esso è contemporaneamente reazionario e utopistico.\n\r\n\r\n \nOrdinamento corporativo nella manifattura ed economia patriarcale nelle campagne, queste sono le sue ultime parole.\n\r\n\r\n \nNel suo sviluppo successivo questa corrente si è dissolta in un piagnucolare meschino. xvi \n\r\n\r\n \n c) Il socialismo tedesco o il «vero» socialismo \n\r\n\r\n \nLa letteratura socialista e comunista nata in Francia sotto la pressione di una borghesia dominante, nonché espressione letteraria della lotta contro questo dominio, è stata introdotta in Germania in un’epoca in cui la borghesia aveva appena cominciato la sua lotta contro l’assolutismo feudale.\n\r\n\r\n \nFilosofi, mezzi filosofi e begli spiriti tedeschi si sono impadroniti avidamente di questa letteratura, dimenticando soltanto che le condizioni di vita francesi non erano migrate in Germania dalla Francia insieme a quegli scritti. Dinanzi alle condizioni tedesche la letteratura francese ha perso ogni significato pratico immediato e ha assunto un aspetto puramente letterario. Doveva apparire come speculazione oziosa xvii sulla realizzazione dell’essere umano. Così le rivendicazioni della prima Rivoluzione francese avevano per i filosofi tedeschi del XVIII secolo soltanto il senso di essere rivendicazioni della «ragione pratica» in generale, e le manifestazioni di volontà della borghesia rivoluzionaria francese ai loro occhi avevano il significato di leggi della volontà pura, della volontà come è necessario che sia, della volontà veramente umana. 22 \n\r\n\r\n \nIl lavoro esclusivo dei letterati tedeschi è consistito nell’accordare le nuove idee francesi con la loro vecchia coscienza filosofica o, piuttosto, nell’appropriarsi delle idee francesi dal loro punto di vista filosofico.\n\r\n\r\n \nQuesta appropriazione è avvenuta nello stesso modo in cui in genere ci si appropria di una lingua straniera, con la traduzione.\n\r\n\r\n \nÈ noto come i monaci scrivessero scialbe storie di santi cattolici sui manoscritti dove erano riportate le opere classiche dell’antica età pagana. I letterati tedeschi hanno impiegato il procedimento inverso con la letteratura profana francese. Hanno scritto le loro stupidaggini filosofiche sotto l’originale francese. Per esempio, sotto la critica francese dei rapporti monetari hanno scritto «alienazione dell’essere umano», sotto la critica francese dello stato borghese hanno scritto «abolizione del dominio dell’universale astratto» e così via.\n\r\n\r\n \nHanno battezzato l’introduzione subdola di questa fraseologia filosofica negli sviluppi francesi «filosofia dell’azione», «vero socialismo», «scienza tedesca del socialismo», «fondazione filosofica del socialismo», ecc. 23 \n\r\n\r\n \nLa letteratura francese socialista e comunista è stata in questo modo letteralmente castrata. E dato che nelle mani dei tedeschi ha cessato di esprimere la lotta di una classe contro l’altra, il tedesco era cosciente di aver superato l’«unilateralità francese», di aver rappresentato, invece dei veri bisogni, il bisogno della verità e, invece degli interessi dei proletari, gli interessi dell’essere umano, dell’uomo in generale, dell’uomo che non appartiene a nessuna classe, e neppure alla realtà, ma solo al cielo fumoso della fantasia filosofica.\n\r\n\r\n \nQuesto socialismo tedesco, che ha preso così solennemente sul serio i suoi impacciati esercizi scolastici, strombazzandoli ai quattro venti, nondimeno ha perso a poco a poco la sua innocenza pedantesca.\n\r\n\r\n \nLa lotta della borghesia tedesca, specialmente di quella prussiana, contro i signori feudali e la monarchia assoluta, in una parola, il movimento liberale, diventava più serio.\n\r\n\r\n \nAl «vero» socialismo è stata offerta in questo modo l’auspicata occasione di contrapporre le rivendicazioni socialiste al movimento politico, di scagliare i tradizionali anatemi contro il liberalismo, contro lo Stato rappresentativo, contro la concorrenza borghese, la libertà di stampa borghese, il diritto borghese, la libertà e l’uguaglianza borghesi, e di predicare alla massa popolare che essa da questo movimento borghese non aveva niente da guadagnare, piuttosto tutto da perdere. Il socialismo tedesco ha dimenticato per tempo che la critica francese, di cui era l’eco spenta, presupponeva la moderna società borghese con le corrispondenti condizioni materiali di vita e l’adeguata costituzione politica, tutti presupposti che in Germania dovevano essere ancora conquistati.\n\r\n\r\n \nEsso serviva ai governi assoluti tedeschi, con il loro seguito di preti, di pedanti, di signorotti di campagna e burocrati, come gradito spaventapasseri contro la borghesia che si ergeva minacciosa.\n\r\n\r\n \nEsso costituiva il complemento dolciastro delle amare frustate e pallottole di fucile che questi stessi governi riservavano alle rivolte operaie tedesche. 24 \n\r\n\r\n \nSe in tal modo il «vero» socialismo diventava un’arma nelle mani dei governi contro la borghesia tedesca, esso rappresentava così, immediatamente, anche un interesse reazionario, l’interesse della piccola borghesia xviii tedesca. In Germania la piccola borghesia, che è stata tramandata dal XVI secolo e che, da quel momento, non smette di riemergere in forme diverse, costituisce la vera base sociale della situazione attuale.\n\r\n\r\n \nLa sua conservazione è la conservazione dello stato di cose esistenti in Germania. Il dominio industriale e politico della borghesia le fa temere il suo sicuro declino, da un lato per via della concentrazione del capitale, dall’altro a causa della nascita di un proletariato rivoluzionario. Il «vero» socialismo le sembrava prendere due piccioni con una fava. Si è propagato come un’epidemia.\n\r\n\r\n \nLa veste tessuta con ragnatele speculative, ricamata con i fiori retorici degli spiriti belli, imbevuta di sentimentalismo mellifluo, questa veste esuberante con cui i socialisti tedeschi hanno avvolto le loro quattro «verità eterne» rinsecchite, ha incrementato soltanto la vendita della loro merce presso questo pubblico.\n\r\n\r\n \nDa parte sua, il socialismo tedesco ha riconosciuto sempre più la sua vocazione, quella di essere il rappresentante altisonante di questa piccola borghesia.\n\r\n\r\n \nEsso ha proclamato la nazione tedesca essere la nazione normale e il filisteo tedesco l’uomo normale. Ha conferito a ogni bassezza di costui un senso nascosto, più alto, socialista, cosicché significasse il contrario. In conclusione è giunto a presentarsi in modo diretto contro la tendenza «brutalmente distruttiva» del comunismo e a professare la sua imparziale superiorità su tutte le lotte di classe. Tutto ciò che circola in Germania, tra gli scritti che si vorrebbero socialisti e comunisti, appartiene, salvo pochissime eccezioni, all’ambito di questa letteratura sudicia e snervante. 25 \n\r\n\r\n 2. Il socialismo conservatore o borghese \r\n\r\n \nUna parte della borghesia desidera rimediare ai mali sociali al fine di assicurare la continuità della società borghese.\n\r\n\r\n \nAppartengono a questa schiera: economisti, filantropi, umanitari, sostenitori solerti del miglioramento della condizione della classe operaia, organizzatori di beneficenze, abolizionisti del maltrattamento degli animali, fondatori di società di temperanza, sedicenti riformatori d’ogni risma e colore. E su questo socialismo borghese si sono addirittura eretti interi sistemi.\n\r\n\r\n \nCome esempio citiamo la Philosophie de la misère di Proudhon. 26 \n\r\n\r\n \nI borghesi socialisti vogliono le condizioni di vita della società moderna senza le lotte e i pericoli che da esse necessariamente risultano. Vogliono la società attuale con la detrazione degli elementi che la rivoluzionano e dissolvono. Vogliono la borghesia senza il proletariato. La borghesia si immagina il mondo dove domina naturalmente come il migliore dei mondi. Il socialismo borghese elabora quest’idea rassicurante in un mezzo sistema o in uno intero. Quando esorta il proletariato a realizzare i suoi sistemi e a entrare nella nuova Gerusalemme, in sostanza gli richiede soltanto di rimanere nella società attuale, abbandonando però le idee colme d’odio che ha di essa.\n\r\n\r\n \nUna seconda forma, meno sistematica e soltanto più pratica, di questo socialismo ha cercato di far passare alla classe operaia la voglia di ogni movimento rivoluzionario, dimostrando che né questo né quel cambiamento politico, piuttosto solo un cambiamento delle condizioni materiali di vita, dei rapporti economici, possono esserle di utilità. Ma, con cambiamento delle condizioni materiali di vita, questo socialismo non intende affatto l’abolizione dei rapporti borghesi di produzione, possibile solo per via rivoluzionaria, bensì miglioramenti amministrativi che si danno sul terreno di quei rapporti di produzione e che dunque nulla cambiano nel rapporto tra capitale e lavoro salariato; piuttosto, nel migliore dei casi, diminuiscono alla borghesia i costi del suo dominio e semplificano il suo bilancio pubblico.\n\r\n\r\n \nIl socialismo borghese raggiunge la sua espressione adeguata solo quando diventa semplice figura retorica.\n\r\n\r\n \nLibero commercio! nell’interesse della classe operaia; dazi protettivi! nell’interesse della classe operaia; carcere cellulare! nell’interesse della classe operaia: questa è l’ultima parola, l’unica intesa seriamente, del socialismo borghese.\n\r\n\r\n \nIl socialismo della borghesia consiste infatti nell’affermazione secondo cui i borghesi sono borghesi – nell’interesse della classe operaia.\n\r\n\r\n 3. Il socialismo e il comunismo critico-utopistici \r\n\r\n \nNon parliamo qui della letteratura che in tutte le grandi rivoluzioni moderne ha espresso le rivendicazioni del proletariato (gli scritti di Babeuf, ecc.).\n\r\n\r\n \nI primi tentativi del proletariato di imporre il suo proprio interesse di classe in un’epoca di generale agitazione – nel periodo del rovesciamento della società feudale – non potevano che fallire, sia a causa della forma non ancora sviluppata del proletariato stesso, sia perché mancavano le condizioni materiali per la sua liberazione, le quali sono appunto soltanto il prodotto dell’epoca borghese. La letteratura rivoluzionaria che ha accompagnato questi primi movimenti del proletariato, quanto ai contenuti, è necessariamente reazionaria. Insegna un generico ascetismo e un rozzo egualitarismo. 27 \n\r\n\r\n \nI sistemi propriamente socialisti e comunisti, i sistemi di Saint-Simon, di Fourier, di Owen 28 , ecc., fanno la loro comparsa nel primo e non ancora sviluppato periodo della lotta tra proletariato e borghesia sopra esposta (cfr. Borghesia e proletariato ).\n\r\n\r\n \nGli inventori di questi sistemi certamente vedono l’antagonismo tra le classi così come la potenza degli elementi disgregatori nel grembo della stessa società dominante. Ma non scorgono, dalla parte del proletariato, una sua attività storica autonoma, un suo specifico movimento politico.\n\r\n\r\n \nDato che lo sviluppo dell’antagonismo di classe va di pari passo con lo sviluppo dell’industria, tanto meno questi autori rintracciano le condizioni materiali per la liberazione del proletariato e vanno allora alla ricerca di una scienza sociale, di leggi sociali, per creare queste condizioni.\n\r\n\r\n \nAl posto dell’attività sociale deve subentrare la loro personale e ingegnosa attività, al posto delle condizioni storiche di liberazione, delle condizioni fantastiche, al posto della graduale organizzazione in classe del proletariato, un’organizzazione della società architettata appositamente. La storia universale futura si dissolve per loro nella propaganda e nella realizzazione pratica dei loro progetti sociali.\n\r\n\r\n \nCerto, essi sono consapevoli di difendere, con i loro progetti, principalmente l’interesse della classe operaia in quanto classe che soffre di più. Il proletariato esiste per loro solo a partire da questa prospettiva della classe maggiormente sofferente.\n\r\n\r\n \nLa forma ancora involuta della lotta di classe, così come le loro proprie condizioni di esistenza, comportano però che essi credano di essere ampiamente superiori al suddetto antagonismo di classe. Vogliono migliorare le condizioni di vita di tutti i membri della società, anche di quelli più agiati. Si appellano perciò di continuo all’intera società senza distinzioni, anzi, preferibilmente alla classe dominante. Basta soltanto comprendere il loro sistema per riconoscerlo come il miglior progetto possibile della migliore società possibile.\n\r\n\r\n \nEssi respingono pertanto ogni azione politica, in particolare ogni azione rivoluzionaria, vogliono raggiungere la loro meta per via pacifica e tentano attraverso piccoli, e naturalmente fallimentari, esperimenti di aprire la strada al nuovo vangelo sociale con la forza dell’esempio.\n\r\n\r\n \nLa descrizione fantastica della società del futuro sorge dal primo impulso del proletariato, colmo di presentimenti, verso una trasformazione generale della società, in un’epoca in cui esso stesso non è ancora pienamente sviluppato e in cui, di conseguenza, intende la propria posizione ancora in modo fantastico.\n\r\n\r\n \nGli scritti socialisti e comunisti sono composti, però, anche da elementi critici. Attaccano tutte le fondamenta della società attuale. Per questo hanno fornito del materiale di enorme valore per illuminare gli operai. Le loro affermazioni positive sulla società futura, per esempio sull’abolizione dell’antagonismo tra città e campagna, della famiglia, del guadagno privato, del lavoro salariato, l’annuncio dell’armonia sociale, la metamorfosi dello Stato in una mera amministrazione della produzione – tutte queste loro affermazioni esprimono semplicemente il venir meno dell’antagonismo di classe, che comincia a svilupparsi solo in questo periodo e che questi autori conoscono soltanto nella sua prima indeterminatezza informe. Queste stesse affermazioni hanno pertanto un senso ancora puramente utopistico.\n\r\n\r\n \nL’importanza del socialismo e del comunismo critico-utopistici sta in un rapporto inverso con lo sviluppo storico. Nella stessa misura in cui la lotta di classe si sviluppa e prende forma, questo innalzamento fantastico al di sopra di essa, questa lotta fantastica contro di essa, perde ogni valore pratico, ogni giustificazione teorica. Se, di conseguenza, gli autori di tali sistemi sono stati, anche sotto molti aspetti, rivoluzionari, i loro discepoli 29 finiscono ogni volta per formare delle sette reazionarie. Dinanzi allo sviluppo storico del proletariato, mantengono ferme le vecchie opinioni dei maestri. Con coerenza cercano pertanto di smussare nuovamente la lotta di classe e di conciliare gli antagonismi. Sognano tuttora la realizzazione in via sperimentale delle loro utopie sociali, l’istituzione di singoli falansteri, la fondazione di colonie in patria, l’edificazione di una piccola Icaria 30 – edizione in dodicesimo della nuova Gerusalemme –, e, per la costruzione di tutti questi castelli di carta, devono appellarsi alla filantropia dei cuori e dei portafogli borghesi. A poco a poco essi cadono nella categoria sopra descritta dei socialisti reazionari o conservatori, e ormai si distinguono da questi ultimi solo per una pedanteria più sistematica, per la credenza superstiziosa e fanatica negli effetti miracolosi della loro scienza sociale.\n\r\n\r\n \nCon accanimento, quindi, essi si oppongono a ogni movimento politico operaio, il quale può sorgere soltanto da una cieca mancanza di fede nel nuovo vangelo.\n\r\n\r\n \nGli owenisti in Inghilterra, i fourieristi in Francia, reagiscono gli uni contro i cartisti, gli altri contro i riformisti. 31"
  },
  "2025-04-02": {
    "id": "quattro",
    "href": "OEBPS/Text/e9788833310848_c0008.xhtml",
    "title": "quattro",
    "content": "– Il manifesto comunista \r\n \r\n \r\n\r\n \r\n \r\n IV. \n\r\n Posizione dei comunisti rispetto ai diversi partiti d’opposizione \r\n\r\n \nIn base a quanto è stato detto nel secondo capitolo, si capisce da sé quale sia il rapporto tra i comunisti e gli altri partiti operai già costituiti, dunque il loro rapporto con i cartisti in Inghilterra e con i riformatori agrari in Nordamerica. 32 \n\r\n\r\n \nI comunisti lottano per il raggiungimento di scopi e interessi immediati della classe operaia, ma nel movimento presente rappresentano al contempo il futuro del movimento. In Francia i comunisti si uniscono al partito socialdemocratico 33 contro la borghesia conservatrice e radicale, senza con ciò rinunciare al diritto di assumere posizioni critiche nei confronti della retorica e delle illusioni ereditate dalla tradizione rivoluzionaria.\n\r\n\r\n \nIn Svizzera sostengono i radicali, senza disconoscere il fatto che questo partito è costituito da elementi contraddittori, in parte da socialisti democratici nel senso francese, in parte da radicali borghesi. 34 \n\r\n\r\n \nTra i polacchi i comunisti sostengono quel partito che pone come condizione della liberazione nazionale una rivoluzione agraria, quello stesso partito che ha dato vita all’insurrezione di Cracovia del 1846. 35 \n\r\n\r\n \nIn Germania, non appena la borghesia entra in scena in modo rivoluzionario, il Partito Comunista lotta insieme a essa contro la monarchia assoluta, la proprietà fondiaria feudale e il piccolo borghesume.\n\r\n\r\n \nMa il Partito Comunista non tralascia neppure per un momento di sviluppare tra gli operai una coscienza dell’antagonismo ostile tra borghesia e proletariato che sia il più chiara possibile, affinché gli operai tedeschi possano subito rovesciare, come altrettante armi contro la borghesia, quelle condizioni sociali e politiche che quest’ultima deve introdurre con il suo dominio, affinché dopo la caduta delle classi reazionarie in Germania immediatamente inizi la lotta contro la borghesia stessa.\n\r\n\r\n \nI comunisti dirigono la loro attenzione principale sulla Germania, perché la Germania è alla vigilia di una rivoluzione borghese, e perché essa compie questo rivolgimento nelle condizioni più avanzate della civiltà europea in genere e con un proletariato molto più sviluppato rispetto all’Inghilterra del XVII secolo e alla Francia del XVIII, perché, dunque, la rivoluzione borghese tedesca può essere solo il preludio immediato di una rivoluzione proletaria.\n\r\n\r\n \nIn una parola, i comunisti sostengono ovunque ogni movimento rivoluzionario contro la situazione sociale e politica attuale.\n\r\n\r\n \nAll’interno di tutti questi movimenti essi mettono in rilievo il problema della proprietà – quale che sia la forma più o meno sviluppata da essa assunta – come questione fondamentale del movimento.\n\r\n\r\n \nI comunisti finalmente lavorano dappertutto all’alleanza e all’intesa dei partiti democratici di tutti i paesi.\n\r\n\r\n \nI comunisti disdegnano di nascondere le loro opinioni e intenzioni. Dichiarano apertamente che i loro scopi possono esser raggiunti soltanto con un rovesciamento violento di ogni ordinamento sociale esistito finora. Che tremino le classi dominanti di fronte a una rivoluzione comunista. I proletari non hanno nulla da perdere in essa se non le loro catene. Hanno un mondo da guadagnare.\n\r\n\r\n \n Proletari di tutti i paesi, unitevi!"
  }
}
